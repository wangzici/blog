大雅·荡之什

一、召旻

旻天疾威，天笃降丧。
瘨我饥馑，民卒流亡，我居圉卒荒。
天降罪罟，蟊贼内讧。
昏椓靡共，溃溃回遹，实靖夷我邦！
皋皋訿訿，曾不知其玷。
兢兢业业，孔填不宁，我位孔贬！
如彼岁旱，草不溃茂。
如彼栖苴，我相此邦，无不溃止！
维昔之富不如时！维今之疚不如兹！
彼疏斯粺，胡不自替，职兄斯引！
池之竭矣，不云自频。泉之竭矣，不云自中。
溥斯害矣，职兄斯弘，不烖我躬？
昔先王受命，有如召公。
日辟国百里，今也日蹙国百里。
於乎哀哉！维今之人，不尚有旧。

·注释:
刺周幽王政败国亡皆由内乱。

瘨（音颠）：病。一说降灾。
昏：同阍。宫廷守门人。
椓（音浊）：宫刑。引申为太监，宦官。
共：供职。
溃溃：乱。
回遹：邪僻。
靖：践。践通剪，灭。
夷：平。
皋皋：欺诳。
訿訿：诽谤。
溃：遂。与茂相成。
苴（音叉）：水中浮草。
溃：溃乱。
维昔。。。不如兹：昔日之富，今时不如；今日之病，不如此时之甚。
疏：糙米。
粺（音败）：细米。
替：废。告退。
职：主。
兄：况。兹。
引：长。
自：由。
频：滨。比喻外无贤臣。
中：内。比喻内无贤妃。
烖：灾。
蹙（音促）：缩小；紧迫。
旧：旧臣。一说旧的规章。

二、瞻卬

瞻卬昊天，则不我惠？孔填不宁，降此大厉。
邦靡有定，士民其瘵。蟊贼蟊疾，靡有夷届。
罪罟不收，靡有夷瘳！
人有土田，女反有之。人有民人，女覆夺之。
此宜无罪，女反收之。彼宜有罪，女覆说之。
哲夫成城，哲妇倾城。懿厥哲妇，为枭为鸱。
妇有长舌，维厉之阶！乱匪降自天，生自妇人。
匪教匪诲，时维妇寺。
鞫人懠忒，谮始竟背。岂曰不极，伊胡为慝？
如贾三倍，君子是识。妇无公事，休其蚕织。
天何以刺？何神不富？舍尔介狄，维予胥忌。
不吊不祥，威仪不类。人之云亡，邦国殄瘁！
天之降罔，维其优矣。人之云亡，心之忧矣。
天之降罔，维其几矣。人之云亡，心之悲矣！
觱沸槛泉，维其深矣。心之忧矣，宁自今矣？
不自我先，不自我后。藐藐昊天，无不可巩。
无忝皇祖，式救尔后。

·注释:
刺周幽王宠褒姒乱国祸民。

填（音尘）：久。
厉：恶。
夷：语助。
瘳（音抽）：病愈。
收：逮捕。
说：通释。赦。
懿：通噫。叹词。
寺：近。一说宦官。
识：知。
刺：责。
富：福。
介：大。
狄：淫辟。
吊：善。
类：善。
罔：同网。
几：危。一说近。
槛（音件）泉：正出泉。
巩：固。

三、常武

赫赫明明，王命卿士。南仲大祖，大师皇父。
整我六师，以修我戎。既敬既戒，惠此南国。
王谓尹氏，命程伯休父。左右陈行，戒我师旅。
率彼淮浦，省此徐土。不留不处，三事就绪。
赫赫业业，有严天子。王舒保作，匪绍匪游。
徐方绎骚，震惊徐方。如雷如霆，徐方震惊。
王奋厥武，如震如怒。进厥虎臣，阚如虓虎。
铺敦淮濆，仍执丑虏。截彼淮浦，王师之所。
王旅啴啴，如飞如翰。如江如汉，如山之苞。
如川之流，绵绵翼翼。不测不克，濯征徐国。
王犹允塞，徐方既来。徐方既同，天子之功。
四方既平，徐方来庭。徐方不回，王曰还归。

·注释:
周宣王亲率师伐徐，而命皇父统六军以平之。

赫赫：盛貌。
明明：明察；明智。
南仲大祖：言王于大祖庙命南仲为卿士。
既敬既戒：警戒。
尹氏：尹吉甫。一说官名。
程伯休父：一说程伯休父当时担任大司马。
浦：水滨。
省：查看。
不留不处：诛其君，吊其民。不，语词。留，同刘，杀。处，吊。
三事：指立三卿。
业业：动貌。指行军前进。
王舒保作：王师缓慢安全行进。
绍：缓。
绎骚：扰动；震动。
阚（音罕）：虎怒貌。
虓（音肖）：虎叫。
铺：一说大；一说止。
敦：屯。陈列。
濆（音坟）：大堤；沿河高地。
仍：就。
截：切断。引申为整治。
翰：赤羽的山鸡；高飞。
苞：本。比喻不可动也。
绵绵：长。
翼翼：盛。
濯（音浊）：大。
犹：谋。
来：同勑。顺服。
同：会同。
来庭：来朝见。
不回：不违。不背信。

四、江汉

江汉浮浮，武夫滔滔。匪安匪游，淮夷来求。
既出我车，既设我旟。匪安匪舒，淮夷来铺。
江汉汤汤，武夫洸洸。经营四方，告成于王。
四方既平，王国庶定。时靡有争，王心载宁。
江汉之浒，王命召虎。式辟四方，彻我疆土。
匪疚匪棘，王国来极。于疆于理，至于南海。
王命召虎，来旬来宣。文武受命，召公维翰。
无曰予小子，召公是似。肇敏戎公，用锡尔祉。
釐尔圭瓒，秬鬯一卣。告于文人，锡山土田。
于周受命，自召祖命。虎拜稽首，天子万年！
虎拜稽首，对扬王休。作召公考，天子万寿。
明明天子，令闻不已。矢其文德，洽此四国。

·注释:
召穆公奉周宣王命平淮夷后铭器。

浮浮：众强貌。
滔滔：广大貌。
求：救，助。一说求索；一说讨伐。
舒：一说舒行；缓慢。
铺：怀柔。一说陈列；一说止。
汤汤（音伤）：浩浩荡荡。
洸洸（音光）：威武貌。
庶：幸。
时：是。
彻：治；开发。
疚（音救）：病。
棘：瘠。
极：准则。
来：语助。
旬：巡视。
宣：宣抚。
肇：谋。
敏：疾。
戎：大。
公：事。
秬鬯：黑黍酒。
卣（音有）：古代酒器。青铜制。
文人：一说掌封诰的官；一说文王；一说文德之人。
自召祖命：用其祖召康公受封之礼。
稽首：古时跪拜礼。
对扬：颂扬。
王休：王的美德。
明明：勤勉。
矢：施。
洽：和洽；协和。

五、韩奕

奕奕梁山，维禹甸之。有倬其道，韩侯受命。
王亲命之，缵戎祖考。无废朕命，夙夜匪解。
虔共尔位，朕命不易。榦不庭方，以佐戎辟。
四牡奕奕，孔修且张。韩侯入觐，以其介圭。
入觐于王，王锡韩侯。淑旂绥章，簟茀错衡。
玄衮齿舄，钩膺镂钖。鞹鞃浅幭，鞗革金厄。
韩侯出祖，出宿于屠。显父饯之，清酒百壶。
其殽维何？炰鳖鲜鱼。其蔌维何？维笋及蒲。
其赠维何？乘马路车。笾豆有且，侯氏燕胥。
韩侯取妻，汾王之甥。蹶父之子，韩侯迎止。
于蹶之里，百两彭彭。八鸾镪镪，不显其光。
诸娣从之，祁祁如云。韩侯顾之，烂其盈门。
蹶父孔武，靡国不到。为韩姞相攸，莫如韩乐。
韩乐韩土，川泽訏訏。鲂鱮甫甫，麀鹿噳噳。
有熊有罴，有猫有虎。庆既令居，韩姞燕誉。
溥彼韩城，燕师所完。以先祖受命，因时百蛮。
王锡韩侯，其追其貊。奄受北国，因以其伯。
实墉实壑，实亩实籍。献其貔皮，赤豹黄罴。

·注释:
尹吉甫赞颂宣王任贤使能及韩侯才能出众。

奕奕（音义）：高大貌。
甸：治。
虔（音前）：固。一说诚敬。
榦（音干）：正；匡正。
不庭方：不朝周王的国家。
戎辟：你君。周王自谓。
修：长。
张：大。
淑：善。
旂：画有交龙的旗。
绥章：染鸟羽或牦牛尾缀于旗杆首。
钖（音扬）：马头上饰物。
鞹（音括）：以皮革包裹。
鞃（音宏）：车轼中段人所凭的横木，束以革。
浅：浅毛的兽皮。
幭（音灭）：车轼上的覆盖物。
金厄：以金为环，缠扼辔首。
且：多貌。
侯氏：诸侯。
燕：宴。
胥：皆。
汾王：即厉王。
蹶（音决）父：一说蹶父为卿士。
烂：灿烂，有光彩。
盈门：满门。
韩姞：蹶父的女儿。
相：看。
攸：所；居处。
甫甫：大貌。
噳噳（音雨）：众多貌；相聚貌。
庆：善。
燕誉：有显誉。一说安乐。
追：西戎。
貊：北狄。
壑：深沟。
籍：一说税；一说户籍。
貔（音皮）：白狐。一说古时的一种猛兽；一说即今天的大熊猫。
黄罴：熊的一种。疑为棕熊。

六、烝民

天生烝民，有物有则。民之秉彝，好是懿德。
天监有周，昭假天下。保兹天子，生仲山甫。
仲山甫之德，柔嘉维则。令仪令色，小心翼翼。
古训是式，威仪是力。天子是若，明命使赋。
王命仲山甫，式是百辟。缵戎祖考，王躬是保。
出纳王命，王之喉舌。赋政于外，四方爰发。
肃肃王命，仲山甫将之。
邦国若否，仲山甫明之。
既明且哲，以保其身。夙夜匪解，以事一人。
人亦有言，柔则茹之。刚则吐之，维仲山甫。
柔亦不茹，刚亦不吐。不侮矜寡，不畏强御。
人亦有言，德輶如毛。民鲜克举之，我仪图之。
维仲山甫举之，爱莫助之。
衮职有阙，维仲山甫补之。
仲山甫出祖，四牡业业。征夫捷捷，每怀靡及。
四牡彭彭，八鸾锵锵。王命仲山甫，城彼东方。
四牡骙骙，八鸾喈喈。仲山甫徂齐，式遄其归。
吉甫作诵，穆如清风。仲山甫永怀，以慰其心。

·注释:
尹吉甫送仲山甫往齐筑城，赞美宣王使贤任能及仲山甫才德出众。

烝：众。
物：事物。
则：法则。
彝：常理；常道。
假：至。
若：择菜也。引申为择。一说顺从。
赋：敷，布。
发：行。一说指响应。
肃肃：庄严貌。
将：奉行。
若否：顺否；臧否。即善恶。
茹（音如）：吃。
輶（音由）：轻。
仪：度。
图：谋。
爱：惜。
衮：天子的画龙衣。用以指天子。
职：语词。
阙：缺失。
祖：路祭。
业业：言高大也。
捷捷（音切）：言乐事也。
每怀靡及：每人怀其私而相稽留，将无及于事也。
彭彭：蹄声。一说强壮有力貌。
骙骙（音葵）：蹄声。一说马强壮貌。
喈喈：锵锵。
遄：速。
清风：清风化养万物，用以称颂有德才的人。
仲山甫永怀：仲山甫述职，多所思而劳。

七、崧高

崧高维岳，骏极于天。维岳降神，生甫及申。
维申及甫，维周之翰。四国于蕃，四方于宣。
亹亹申伯，王缵之事。于邑于谢，南国是式。
王命召伯，定申伯之宅。登是南邦，世执是功。
王命申伯，式是南邦。因是谢人，以作尔庸。
王命召伯，彻申伯土田。王命傅御，迁其私人。
申伯之功，召伯是营。有俶其城，寝庙既成。
既成藐藐，王锡申伯，四牡蹻蹻，钩膺濯濯。
王遣申伯，路车乘马。我图尔居，莫如南土。
锡尔介圭，以作尔宝。往王舅，南土是保。
申伯信迈，王饯于郿。申伯还南，谢于城归。
王命召伯，彻申伯土疆。以峙其粻，式遄其行。
申伯番番，既入于谢。徒御啴啴，周邦咸喜。
戎有良翰，不显申伯。王之元舅，文武是宪。
申伯之德，柔惠且直。揉此万邦，闻于四国。
吉甫作诵，其诗孔硕。其风肆好，以赠申伯。

·注释:
周卿士尹吉甫送申伯就封于谢以统帅南部。

崧（音松）：山高貌。
岳：东岳泰山，南岳衡山，西岳华山，北岳恒山，中岳嵩山。
骏：通峻。高。
宣：一说同垣。
亹亹（音伟）：勤勉。
南国：指周王朝南边的国家。
式：法。引申为治理。
登：成。
庸：城。
傅御：冢宰。一说申伯家臣之长。
俶（音处）：作；修缮。一说厚貌。
藐藐：美貌。
蹻蹻（音决）：强壮貌。
濯濯（音浊）：光明貌。
介：通玠。大圭。（音即）：语词。矣。
信：再宿。
迈：走。
谢于城归：诚心要到谢邑去。倒文以协韵。
峙（音质）：具备；储备。
粻（音章）：食粮。
遄（音传）：速。
番番（音波）：勇武貌。
徒御：徒行者，御车者。
啴啴（音产）：和乐貌。
戎：你们。
宪：法；法则。
孔：很。硕：大。指诗意深切。
风：穆如清风。用以称颂有才德的人。
肆好：极好。
赠：增。

八、云汉

倬彼云汉，昭回于天。王曰於乎，何辜今之人？
天降丧乱，饥馑荐臻。靡神不举，靡爱斯牲。
圭璧既卒，宁莫听我？
旱既大甚，蕴隆虫虫。不殄禋祀，自郊徂宫。
上下奠瘗，靡神不宗。后稷不克，上帝不临。
耗斁下土，宁丁我躬？
旱既大甚，则不可推。兢兢业业，如霆如雷。
周馀黎民，靡有孑遗。昊天上帝，则不我遗。
胡不相畏，先祖于摧！
旱既大甚，则不可沮。赫赫炎炎，云我无所。
大命近止，靡瞻靡顾。群公先正，则不我助。
父母先祖，胡宁忍予？
旱既大甚，涤涤山川。旱魃为虐，如惔如焚。
我心惮暑，忧心如熏。群公先正，则不我闻。
昊天上帝，宁俾我遯？
旱既大甚，黾勉畏去。
胡宁瘨我以旱？憯不知其故。
祈年孔夙，方社不莫。昊天上帝，则不我虞。
敬恭明神，宜无悔怒！
旱既大甚，散无友纪。鞫哉庶正，疚哉冢宰。
趣马师氏，膳夫左右。靡人不周，无不能止。
瞻卬昊天，云如何里？
瞻卬昊天，有嘒其星。大夫君子，昭假无赢。
大命近止，无弃尔成！何求为我？以戾庶正。
瞻卬昊天，曷惠其宁？

·注释:
周宣王遭受大旱，民丧国危，祭神呼救。

倬：大。
云汉：银汉；天河。
昭：光。
回：运转。
辜：罪。
荐臻：接连而来。
卒：用尽。
蕴隆虫虫：蕴蕴而暑，隆隆而雷，虫虫而热。
宫：一说宗庙。
上下奠瘗（音义）：上祭天，下祭地，奠其礼，瘗其物。奠，置之于地；瘗，埋之于土。
克：能。
斁（音度）：败坏。
丁：当；逢。
推：去；除。
兢兢：恐也。
业业：危也。
孑遗：遗留；余剩。
遗：慰问；恩赐。
先祖于摧：先祖之业将坠也。
赫赫：旱气也。
炎炎：热气也。
大命：死亡之命。
群公先正：先世之诸侯卿士。
涤涤：旱气也。一说荡尽。
旱魃（音拔）：古代传说中造成旱灾的鬼怪。
闻（音问）：恤问。
遯（音盾）：困。一说遁的异体字，逃。
畏去：恶而去之。
虞：度；考虑。
友：有。
鞫：穷。
庶正：众官之长。
冢宰：众长之长。
周：周济。
无不能止：一说匮乏虽周济而无用。
里：忧。
嘒：众星貌。
昭假：招请。
赢；过失。

九、桑柔

菀彼桑柔，其下侯旬。捋采其刘，瘼此下民。
不殄心忧，仓兄填兮。倬彼昊天，宁不我矜？
四牡骙骙，旟旐有翩。乱生不夷，靡国不泯。
民靡有黎，具祸以烬。於乎有哀，国步斯频？
国步蔑资，天不我将。靡所止疑，云徂何往？
君子实维，秉心无竞。谁生厉阶？至今为梗！
忧心慇慇，念我图宇。我生不辰，逢天僤怒。
自西徂东，靡所定处。多我觏痻，孔棘我圉！
为谋为毖，乱况斯削？告尔忧恤，诲尔序爵。
谁能执热，逝不以濯？其何能淑，载胥及溺！
如彼溯风，亦孔之僾。民有肃心，荓云不逮。
好是稼穑，力民代食。稼穑维宝，代食维好。
天降丧乱，灭我立王。降此蟊贼，稼穑卒痒。
哀恫中国，具赘卒荒。靡有旅力，以念穹苍。
维此惠君，民人所瞻！秉心宣犹，考慎其相。
维彼不顺，自独俾臧。自有肺肠，俾民卒狂！
瞻彼中林，甡甡其鹿。朋友以谮，不胥以榖。
人亦有言，进退维谷！
维此圣人，瞻言百里。维彼愚人，覆狂以喜。
匪言不能，胡斯畏忌？
维此良人，弗求弗迪。维彼忍心，是顾是复。
民之贪乱，宁为荼毒？
大风有隧，有空大谷。维此良人，作为式榖。
维彼不顺，征以中垢！
大风有隧，贪人败类。听分则对，诵言如醉。
匪用其良，覆俾我悖！
嗟尔朋友，予岂不知而作?入彼飞虫，时亦弋获。
既之阴女，反予来赫！
民之罔极，职凉善背。为民不利，如云不克。
民之回遹，职竞用力！
民之未戾，职盗为寇。凉曰不可，覆背善詈。
虽曰匪予，既作尔歌！

·注释:
周大夫芮伯责周厉王用小人，行暴政，招外侮，祸人民的罪行。并陈述救国直道。

菀（音晚）：茂貌。
旬：树荫均布。
刘：稀疏。
瘼：病。
殄（音舔）：断绝。
仓：丧。
兄：滋。
填：久。
倬：明大貌。
骙骙（音葵）：不息。泯：乱。一说灭。
民靡有黎：人民无不遭兵乱。一说“黎民靡有”之意。
具：通俱。
烬：灰烬。
国步斯频：国运危机。
蔑资：无资财。
将：助。
疑：定。
实：是。
维：作，干。
秉心无竞：执心不强于善，而好以力争。一说执意强硬。
梗：病。指害人。
慇慇（音因）；忧伤貌。
僤（音但）：厚。
痻（音民）：病。
圉（音雨）：边疆。
毖：慎。况：情况。
僾（音爱）：喘气；窒息。
肃：进；进取。
荓（音乒）：使。
逮：及。
蟊贼：虫食苗根曰蟊；食节曰贼。
具赘卒荒：国人俱敖戏而尽荒乐。
念：感动。一说止。
宣：遍。犹：谋。
甡甡（音身）：同莘莘。众多也。
谮（音件）：通僭。不亲不信。
榖：善；友好。
胡：何。
求：贪求。
迪：进。指钻营。
荼毒：乱，害。
隧：道。一说迅疾。
败类：一说败坏宗族。
对：答。
覆：反。
悖（音贝）：谬误；悖逆。
而：你。
飞虫：飞鸟。
阴：同荫。庇护。
赫：口距人曰赫。
职：主。
凉（音量）：通谅。信。
戾：安定。
凉：作语助。
善：大。
詈（音力）：骂。
虽曰匪予，既作尔歌：此政非我所为，为你所行作歌，你当受之而改悔。

十、抑

抑抑威仪，维德之隅。人亦有言，靡哲不愚。
庶人之愚，亦职维疾。哲人之愚，亦维斯戾。
无竞维人，四方其训之。有觉德行，四国顺之。
訏谟定命，远犹辰告。敬慎威仪，维民之则。
其在于今，兴迷乱于政。颠覆厥德，荒湛于酒。
女虽湛乐从，弗念厥绍?罔敷求先王，克共明刑?
肆皇天弗尚，如彼泉流。无沦胥以亡？
夙兴夜寐，洒扫廷内，维民之章。
修尔车马，弓矢戎兵，用戒戎作，用逷蛮方。
质尔人民，谨尔侯度，用戒不虞。
慎尔出话，敬尔威仪，无不柔嘉。
白圭之玷，尚可磨也。斯言之玷，不可为也。
无易由言，无曰苟矣！莫扪朕舌，言不可逝矣！
无言不讎，无德不报。惠于朋友，庶民小子。
子孙绳绳，万民靡不承。
视尔友君子，辑柔尔颜。不遐有愆？
相在尔室，尚不愧于屋漏？无曰不显。
莫予云觏，神之格思，不可度思，矧可射思。
辟尔为德，俾臧俾嘉。淑慎尔止，不愆于仪。
不僭不贼，鲜不为则。投我以桃，报之以李。
彼童而角，实虹小子。
荏染柔木，言缗之丝。温温恭人，维德之基。
其维哲人，告之话言，顺德之行。
其维愚人，覆谓我僭，民各有心。
於乎小子！未知臧否，匪手携之，言示之事。
匪面命之，言提其耳。借曰未知，亦既抱子。
民之靡盈，谁夙知而莫成。
昊天孔昭，我生靡乐，视尔梦梦，我心慘慘。
诲尔谆谆，听我藐藐。匪用为教，覆用为虐。
借曰未知，亦聿既耄！
於乎小子！告尔旧止，听用我谋，庶无大悔。
天方艰难，曰丧厥国。取譬不远，昊天不忒。
回遹其德，俾民大棘。

·注释:
周大夫卫武公作以自儆并刺王室。

抑抑：密，静。
隅：廉隅。屋之四角，比喻品德端方。
戾：罪。
无竞维人：人君为政，无强于得贤人。
觉：大；正直。
訏（音虚）：大。
谟：谋。
辰：时。按时。
兴：虚之假借。语词。
虽：惟。
绍：继承者。
敷：铺；广。
肆：于是。
尚：佑助。
廷内：室内。
戒：戒备。
戎作：戎事。
逷（音替）：剔。治。
质：诫。
柔：安。
嘉：善。
苟：苟且。
扪（音门）：执持。
朕：古人自称之词，后为皇帝专用。
逝：程。这里指来，用其反意。
讎（音仇）：应验。
绳绳：戒慎貌。
辑：和也。
屋漏：屋的西北隅。
格：至。
矧：况。
射：厌。
辟：法。指以身作则。
童：童羊。
虹：同讧。溃乱。
荏染：柔貌。
缗（音民）：安弦线。
僭（音件）：不信。
借：假如。
莫（音暮）：同暮。
梦梦：乱也。指昏乱。
慘慘：悲伤。
谆谆：教诲不倦貌。
藐藐（音秒）：疏远貌。
覆：反。
耄（音冒）：老。
遹（音域）：邪僻。
棘：通急。指危急。

十一、荡

荡荡上帝，下民之辟。疾威上帝，其命多辟。
天生烝民，其命匪谌？靡不有初，鲜克有终。
文王曰咨，咨女殷商。曾是强御，曾是掊克。
曾是在位，曾是在服。天降慆德，女兴是力。
文王曰咨，咨女殷商。而秉义类，强御多怼。
流言以对，寇攘式内。侯作侯祝，靡届靡究。
文王曰咨，咨女殷商。
女炰烋于中国，敛怨以为德。
不明尔德，时无背无侧。
尔德不明，以无陪无卿。
文王曰咨，咨女殷商。天不湎尔以酒，不义从式。
既愆尔止，靡明靡晦。式号式呼，俾昼作夜。
文王曰咨，咨女殷商。如蜩如螗，如沸如羹。
小大近丧，人尚乎由行。内奰于中国，覃及鬼方。
文王曰咨，咨女殷商。匪上帝不时，殷不用旧。
虽无老成人，尚有典刑。曾是莫听，大命以倾。
文王曰咨，咨女殷商。人亦有言，颠沛之揭。
枝叶未有害，本实先拨。殷鉴不远，在夏后之世。

·注释:
周大夫用文王指责殷商的暴虐，以警周暴君。

荡荡：法度废坏貌。一说邪辟貌。
辟（音必）：国君。
疾威：暴戾。
辟（音屁）：邪僻。
谌：诚。
咨：叹词。
强御：强暴。
掊（音掊）克：聚敛贪狠。
在服：在职，在任，在宫。
慆德：慢德。指害人之政，害人之君。
女：汝。
兴：与，助。
而：同尔。
秉：用。
怼（音对）：怨恨。
对：遂也。有兴起之意。
攘（音嚷）：窃取。
侯：于是。
作、祝：诅咒。
届：极。
究：穷。
炰烋（音袍肖）：怒吼，咆哮。
敛怨以为德：多为可怨之事，而反自以为德。
无背无侧：背无臣，侧无人。一说不知有人背叛、反侧。
湎（音免）：沉迷于酒。
不义从式；不宜放纵自恣。
止：仪容。
蜩（音条）：蝉。
螗（音唐）：蝉的一种。
奰（音必）：怒。
覃：及，延。
鬼方：远方。
颠：仆。
沛：拔。
揭：见根貌。
拨：败之假借。

